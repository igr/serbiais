---
title: "Dajana Jovanović"
name: "Дајана Јовановић"
id: 7
date: 2020-05-10
ref:
---

Ко сам ја? Ко је Дајана. Хм... Сада када ми се два мала дечака врте око ногу и док се борим са свим изазовима што мајчинство носи, тешко бих се могла стрпати у пар реченица. Да ли је ово уопште оно што сам желела, да ли је то СВЕ? Не, знам да није, ја нисам само мајка, ја нисам само жена. Имам у себи још толико недоречености, још толико слика да насликам... У ствари, како је све ово започело? Неко би рекао давне 1982. у држави која више не постоји са узорима који су са њом у историји нестали... Ах не нећу бити патетична. Ја нисам таква. Ја сам само уметничка душа која треба да се избори са реалношћу која понекад уме и да заболи. Умем да гледам људима у душу и то ме је доста коштало. Нико не жели бити огољен до сржи. Зато сам научила да ћутим и само слушам. А то и умем најбоље. Да слушам....
