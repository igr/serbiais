---
name: "Игор Спасић"
id: 1
date: 2020-02-02
ref: https://igo.rs
---

Од оних сам којима није лако да напишу нешто о себи: не бих да дужим, а плашим се да нешто не изоставим.

Волим да _стварам_: за мене је то битан начин исказивања себе самог, готово па потврда живљења. Десило се да је компјутер алатка коју сам најбоље упознао, те то одређује медијум мог изражавања. Програмирам пројекте отвореног кода, пишем, фоткам, истражујем. Од свих чула, _визуелно_ ме највише ради. Волим да тражим лепоту у свакодневици.

Волим да радим на свему што захтева моје вишестрано ангажовање, тада дајем најбоље од себе. Обожавам тај призвук: "_дати најбоље од себе_"! Терам се даље, преиспитујем и трагам за бољим. То зна да буде погрешно схваћено - или само заморно. Нажалост, нисам имао пуно професионалних прилика да и други у томе нађу вредност.

Не стојим на земљи; маштам и јурим за дугом, сањарим по дану, јбг. Некада то није нимало забавно. Ко високо лети, зна да и ниско падне. Мислим да сам прилично наиван и рањив, и то се не поправља временом. Волео бих да сам мудрији.

Има нечега у томе када се нешто _заједно_ ради, попут добро уштимованог бенда. Годинама се бавим некаквим организацијама; највише да би заједно чинили лепе ствари.

Носим у себи једну безимену, претешку тачку постојања, кроз коју сам једва прошао. Никада нећу себи опростити то што сам урадио мојој деци. Пуно ми недостају. Све моје више није моје.

Идемо даље.
